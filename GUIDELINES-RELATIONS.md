# Intento del documento

Questo documento identifica delle semplici e basilari linee guida quando si intrattengono relazioni a nome del progetto.

Queste linee guida sono da intendersi come regole _del buon senso_ e di corretta comunicazione.

## Relazioni con altri progetti o community

Il coinvolgimento delle persone è un aspetto fondamentale che sta alla base di questo progetto, di conseguenza è importante relazionarsi con progetti che sposano la nostra stessa filosofia.  
Lo stesso vale per le community o per qualsiasi gruppo formatosi attorno a filosofie simili alla nostra.

## Pubblicazione di contenuti

La pubblicazione di contenuti, che siano essi video, slide, articoli o post sui social, è imprescindibile per la crescita del progetto, di conseguenza è importante che i contenuti pubblicati siano consoni e che rispettino le linee guida del progetto.

Per quanto possibile, si ricorda di mantenere un linguaggio semplice, [gender-neutral](https://github.com/Il-Libro-Open-Source/book/blob/main/GUIDELINES.md#espressioni-di-esempio) e che rispetti il nostro [Codice di Comportamento](https://github.com/Il-Libro-Open-Source/book/blob/main/CODE_OF_CONDUCT.md).  
Chiaramente non è possibile controllare ogni singolo contenuto pubblicato o analizzare in tempo reale ogni frase detta durante una discussione, un meetup o una live, ma è importante ricordare che quando si parla a nome del progetto ogni parola detta ha un peso e può avere un impatto positivo o negativo sulla percezione del progetto stesso.

## Hashtag

Non avendo ancora stabilito un titolo ufficiale per il progetto, si consiglia di utilizzare gli hashtag `#IlLibroOpenSource` e `#LibroOpenSource` per identificare il progetto, i suoi contenuti e le sue attività.

## Esposizione dei valori del progetto

Il progetto si basa su alcuni valori fondamentali, che sono:

- `Open Source`: Il progetto vive grazie al supporto di tutti, e tutti possono contribuire in qualsiasi modo ritengano opportuno.
- `Open Governance`: Il progetto è aperto a tutti, non esistono gerarchie, chiunque può dare una mano. Ciascuno di noi può proporre un cambiamento o una modifica, e tutti possono esprimere la propria opinione.
- `Collaborazione`: Avere la stessa opinione su tutto, in una qualsiasi community, è piuttosto difficile, se non addirittura impossibile. È importante che tutti possano esprimere la propria opinione e che tutti abbiano come obiettivo comune il miglioramento del progetto e la collaborazione reciproca, a testimonianza della nostra idea che insieme possiamo creare qualcosa di più grande della somma delle sue parti.

## Esposizione del concetto di Ambassador

Il concetto di Ambassador è stato introdotto per identificare le persone che si impegnano in prima linea nella stesura dei contenuti o di altri aspetti fondamentali del progetto.

Nonostante questo, è importante ricordare che il progetto è aperto a tutti e che non esistono gerarchie, e che le persone che ricoprono il ruolo di Ambassador sono più dei _garanti_ delle linee guida e dei valori del progetto che dei _leader_ da seguire.

## Esposizione del concetto di Working Group

Il concetto di Working Group è stato introdotto per identificare dei gruppi di lavoro che si occupano di aspetti specifici del progetto.

È importante ricordare che non esistono gruppi con più o meno poteri di altri, ma che ci sono dei perimetri ben definiti per ognuno di essi e che fare o meno parte di uno Working Group non è un aspetto che definisce la _posizione gerarchica_ di una persona all'interno del progetto.

## Partecipazione a eventi

La partecipazione a eventi è un aspetto fondamentale per la crescita del progetto, di conseguenza è importante che le persone che vi partecipino a nome del progetto siano in grado di rappresentarlo al meglio.

Non vengono posti limiti o vincoli alla partecipazione a eventi, meetup e similari, ma è importante che vi sia una previa comunicazione e condivisione di eventuali slide o contenuti a tema che verranno utilizzati durante l'evento.

Questo non è un modo per limitare la libertà di espressione delle persone, bensì un modo per garantire che i contenuti siano consoni e che rispettino le linee guida del progetto, oltre che essere una fonte di scambio di informazioni e arricchimento reciproco.
